<!doctype html><html lang=en><head><title>出师表 · YanHowey Wang
</title><meta charset=utf-8><meta name=viewport content="width=device-width,initial-scale=1"><meta name=color-scheme content="light dark"><meta name=author content="YanHowey Wang"><meta name=description content="Dispatching the Troops Memorial"><meta name=keywords content="blog,编程,前端,后端"><meta name=twitter:card content="summary"><meta name=twitter:title content="出师表"><meta name=twitter:description content="Dispatching the Troops Memorial"><meta property="og:url" content="https://howey.deno.dev/about/"><meta property="og:site_name" content="YanHowey Wang"><meta property="og:title" content="出师表"><meta property="og:description" content="Dispatching the Troops Memorial"><meta property="og:locale" content="en"><meta property="og:type" content="article"><meta property="article:published_time" content="2019-02-28T00:00:00+00:00"><meta property="article:modified_time" content="2019-02-28T00:00:00+00:00"><link rel=canonical href=https://howey.deno.dev/about/><link rel=preload href="/fonts/forkawesome-webfont.woff2?v=1.2.0" as=font type=font/woff2 crossorigin><link rel=stylesheet href=/css/coder.min.5adbe72fc41dcfb852215b84695288939b6b606db73238bd3ee936469572fc9c.css integrity="sha256-WtvnL8Qdz7hSIVuEaVKIk5trYG23Mji9Puk2RpVy/Jw=" crossorigin=anonymous media=screen><link rel=stylesheet href=/css/coder-dark.min.a00e6364bacbc8266ad1cc81230774a1397198f8cfb7bcba29b7d6fcb54ce57f.css integrity="sha256-oA5jZLrLyCZq0cyBIwd0oTlxmPjPt7y6KbfW/LVM5X8=" crossorigin=anonymous media=screen><link rel=stylesheet href=/css/pagination.min.ed23f65c60bf3db5f28ed3b249e384cd64c7980184d5100b6d22f278be00ef1a.css integrity="sha256-7SP2XGC/PbXyjtOySeOEzWTHmAGE1RALbSLyeL4A7xo=" crossorigin=anonymous media=screen><link rel=icon type=image/svg+xml href=/images/favicon.svg sizes=any><link rel=icon type=image/png href=/images/favicon-32x32.png sizes=32x32><link rel=icon type=image/png href=/images/favicon-16x16.png sizes=16x16><link rel=apple-touch-icon href=/images/apple-touch-icon.png><link rel=apple-touch-icon sizes=180x180 href=/images/apple-touch-icon.png><link rel=manifest href=/site.webmanifest><link rel=mask-icon href=/images/safari-pinned-tab.svg color=#5bbad5></head><body class="preload-transitions colorscheme-auto"><div class=float-container><a id=dark-mode-toggle class=colorscheme-toggle><i class="fa fa-adjust fa-fw" aria-hidden=true></i></a></div><main class=wrapper><nav class=navigation><section class=container><a class=navigation-title href=/>YanHowey Wang
</a><input type=checkbox id=menu-toggle>
<label class="menu-button float-right" for=menu-toggle><i class="fa fa-bars fa-fw" aria-hidden=true></i></label><ul class=navigation-list><li class=navigation-item><a class=navigation-link href=/categories/>Categories</a></li><li class=navigation-item><a class=navigation-link href=/tags/>Tags</a></li><li class=navigation-item><a class=navigation-link href=/posts/>Blog</a></li><li class=navigation-item><a class=navigation-link href=/website/>WebSite</a></li><li class=navigation-item><a class=navigation-link href=/contact/>Contact me</a></li><li class=navigation-item><a class=navigation-link href=/about/>About</a></li></ul></section></nav><div class=content><section class="container page"><article><header><h1 class=title><a class=title-link href=https://howey.deno.dev/about/>出师表</a></h1></header><h1 id=出师表>出师表
<a class=heading-link href=#%e5%87%ba%e5%b8%88%e8%a1%a8><i class="fa fa-link" aria-hidden=true title="Link to heading"></i>
<span class=sr-only>Link to heading</span></a></h1><p>  先帝创业未半而中道崩殂，今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。</p><p>  宫中府中，俱为一体，陟罚臧否，不宜异同。若有作奸犯科及为忠善者，宜付有司论其刑赏，以昭陛下平明之理，不宜偏私，使内外异法也。</p><p>  侍中、侍郎郭攸之、费祎、董允等，此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必能裨补阙漏，有所广益。</p><p>  将军向宠，性行淑均，晓畅军事，试用于昔日，先帝称之曰能，是以众议举宠为督。愚以为营中之事，悉以咨之，必能使行阵和睦，优劣得所。</p><p>  亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞良死节之臣，愿陛下亲之信之，则汉室之隆，可计日而待也。</p><p>  臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之间，尔来二十有一年矣。</p><p>  先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明，故五月渡泸，深入不毛。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。至于斟酌损益，进尽忠言，则攸之、祎、允之任也。</p><p>  愿陛下托臣以讨贼兴复之效，不效，则治臣之罪，以告先帝之灵。若无兴德之言，则责攸之、祎、允等之慢，以彰其咎；陛下亦宜自谋，以咨诹善道，察纳雅言，深追先帝遗诏，臣不胜受恩感激。</p><p>  今当远离，临表涕零，不知所言。</p></article></section></div><footer class=footer><section class=container>©
2019 -
2025
YanHowey Wang
·
Powered by <a href=https://gohugo.io/ target=_blank rel=noopener>Hugo</a> & <a href=https://github.com/luizdepra/hugo-coder/ target=_blank rel=noopener>Coder</a>.</section></footer></main><script src=/js/coder.min.6ae284be93d2d19dad1f02b0039508d9aab3180a12a06dcc71b0b0ef7825a317.js integrity="sha256-auKEvpPS0Z2tHwKwA5UI2aqzGAoSoG3McbCw73gloxc="></script></body></html>